---
article_type: news
lang: et
author: "Maarja Toots"
news_title: "Pressiteade: Riigi andmed on nüüd kergesti kättesaadavad"
preview: "Majandus- ja kommunikatsiooniministeerium avas uue avaandmete portaali, kust saab lihtsasti leida erinevaid riigiasutuste kogutavaid avalikke andmeid."
preview_img: default.PNG
submitted: 2018/11/30
tags:
- avaandmed
- avaandmete portaal
text: |
  <p>Majandus- ja kommunikatsiooniministeerium avas uue avaandmete portaali, kust saab lihtsasti leida erinevaid riigiasutuste kogutavaid avalikke andmeid.</p>
  <p>Veebiaadressil opendata.riik.ee asuv avaandmete portaal avab ettevõtlus- ja infotehnoloogiaminister Rene Tammisti sõnul kodanikele ja ettevõtjatele mitmeid uusi võimalusi. „Oleme pikalt seisnud silmitsi probleemiga, kus riigi kogutud avalikud andmed, mida on tohutul hulgal, leiavad väga vähest rakendust. Avaandmete portaalis on riigi andmed kodanikele ja ettevõtjatele lihtsasti kättesaadavad. Kutsun üles kõiki riigiasutusi koostööle, et nad vaataksid üle oma kogutavad avalikud andmed ja jagaksid neid – see on ka seadusest tulenev kohustus,“ ütles Tammist.</p>
  <p>Riigiasutused koguvad erinevat tüüpi avalike andmeid, näiteks maaüksuste, hoonete ja teede kohta, kuritegevuse ja õnnetuste statistikat. Portaalist leiab ka õppeasutuste ja hariduse teemalist infot ning teavet paljudest teistest valdkondadest.</p>
  <p>Kõiki neid andmeid on võimalik rakendada ärimudelite arendamiseks ning uute toodete ja teenuste välja töötamiseks. Kodanikud, vabaühendused, teadlased ja teised riigiasutused saavad kasutada andmepõhiseid materjale, et olla paremini informeeritud, rääkida kaasa ühiskondlikes diskussioonides ning teha teadustööd. „Eesti e-riik peab toimima platvormina, mille pinnalt saavad ettevõtjad luua innovaatilisi lahendusi. Riigi kogutavate avalike andmete põhjal on ettevõtetel võimalik tuua turule järjest konkurentsivõimelisemaid tooteid ja teenuseid,“ rääkis minister riigi andmete rakendusvõimalustest.<p>
  <p>„Avaandmete portaali ümberehitades oli meie eesmärgiks luua võimalikult lihtne ja intuitiivselt hallatav lahendus, mis on kõigile kättesaadav. Andmehulgad on lihtsalt üles- ja allalaaditavad, andmevaldaja saab oma andmestikke ise uuendada ja kasutaja omakorda neid portaalist otsida,“ kommenteeris minister. „Samuti on võimalik andmevahetust täielikult automatiseerida, seda nii riigiasutuse kui ka kasutaja jaoks,“ lisas ta.</p>
  <p>Uus portaal põhineb vabavaralisel JKAN tarkvaral, mis võimaldab avaandmete kataloogi ehitada ja käigus hoida lihtsa vaevaga ja väikeste kuludega. „Tarkvaralise uuendusega tõstame Eesti avaandmete portaali ka tehnoloogiliselt maailma mastaabis tugevale tasemele,“ rõhutas Tammist.</p>
  <p>Andmehulgad ja neid kirjeldavad andmed on kergesti ligipääsetavad ja järgivad Euroopas laialt levinud DCAT standardit, mida kasutatakse avaliku sektori andmete kirjeldamiseks. See hõlbustab Eesti avaandmete portaalis leiduvate andmete võrdlemist ja ristkasutust teiste riikide avaandmetega. Samuti saavad teised Euroopa andmevaramud automaatselt korjata Eesti portaalist andmeid, tehes need rahvusvaheliselt hõlpsasti leitavaks.</p>
  <p>Avaandmete portaali haldab majandusministeeriumi tellimusel MTÜ Open Knowledge Estonia. Töid rahastatakse Euroopa Liidu struktuuritoetuse toetusskeemist „Infoühiskonna teadlikkuse tõstmine“ (Euroopa Regionaalarengu Fond).</p>
---
